---
title: Prečo priatelia nechcú byť dohadzovači?
excerpt: Dnes je ťažké s niekým sa zoznámiť. Prečo si nepomáhame navzájom?
author: Vladimír Záhradník
date: 2021-07-18
categories: life relationships dating matchmaking friends
hero: ./images/hero.jpg
lang: sk_SK
secret: true
---

Je tu covid, asi ste si všimli. Zoznamovať sa v tejto dobe je ťažké. Sebavedomie mám dostatočné, nebojím sa už ozvať, ale objavil sa iný problém — je ťažké niekoho v dnešnej dobe stretnúť. Minule som prišiel do práce a v kancelárii sme boli štyria chlapi. Keď som prišiel do kuchynky, stretol som tam jedného ďalšieho programátora, ktorý obedoval. Chodby zívajú prázdnotou. Podujatia pomaličky začínajú, ale zďaleka to nie je ako predtým. Napríklad také konferencie stále prebiehajú online. Z tohto sa budeme spamätávať možno desiatky rokov, ale ja s tým nič nespravím. Nechcem vyčkávať, kým sa situácia „vráti do normálu.“ Rád by som šiel do vzťahu hoci aj dnes. Ale ako na to?

Skúšam to všelijako. V prvom rade využívam každú príležitosť chodiť medzi ľudí. Nechodím tam s cieľom nájsť si priateľku, ale zároveň sa tomu nebránim. Hlavne si však vážim, že sa s niekým vidím opäť naživo. Takisto o týchto veciach menej premýšľam. Kým kedysi by som potenciálny vzťah zabrzdil už vo svojej hlave, dnes k tomu pristupujem inak. Rozprávam sa s ľuďmi, mužmi aj ženami, a užívam si to. Neriešim, či sa z rozhovoru vyvinie niečo viac. Tých príležitostí stretnúť sa je však stále málo.

So svojím kamarátom Havranom sme v rámci našich dlhých debát riešili aj túto tému. On je na tom podobne ako ja, tiež k sebe hľadá nejakú slečnu. Akurát včera mi pustil video z japonského anime [Initial D][initial-d]. V ňom sa rozprávali dvaja kamaráti, chlapec a dievča. Chlapec sa spýtal slečny, či nepozná nejaké dievča pre iného jeho kamaráta. Neskôr šli niekam na spoločný obed, kde ho mohla spoznať a povedala, že pozná niekoľko dievčat, ku ktorým by sa hodil a že rada ich zoznámi.

Obaja sme sa začali zamýšľať, prečo si nepomáhame navzájom ako spoločnosť a nedohadzujeme si priateľov navzájom? Keby za mnou prišla nejaká slečna, či nepoznám slušného, nezadaného chalana, neváhal by som ani na sekundu. Rád by som jej pomohol. A mimochodom, poznám ich hneď niekoľko. Havran by určite rád spravil pre priateľov to isté. Ak by o niekom vedel, určite by si to nenechal pre seba.

Jeho skúsenosť, keď prišiel za kamoškou, či nemá nejakú nezadanú kamošku, však bola o dosť iná.

— Kamoška: Počuj Mišo, ty si taký popiči chalan. Baby sa o teba budú trhať.<br/>
— Havran: A ty nemáš nejakú voľnú kamošku?<br/>
— Kamoška: Vieš, ja také nerobím...<br/>

A tu sa dostávame ku koreňu problému. „Ja také nerobím.“ Pýtam sa, prečo? Bojí sa tá slečna, že to Havranovi s jej kamarátkou nevyjde a že si to u kamarátky pokazí lebo vďaka nej bude v porozchodovej depresii? Alebo to, že o Havranovi hovorí ako o super chalanovi, myslí len ako povrchný kompliment a v skutočnosti ho nechce žiadnej kamoške odporučiť? Ani neviem čo je horšie...

Som si istý, že sme tu všetci dospelí ľudia a uvedomujeme si, že takýto vzťah nemusí vyjsť. Ale je tu jedna podstatná vec, ktorá úspechu môže dosť pomôcť. Naši priatelia nás poznajú lepšie ako nejaká zoznamka. Vedia, v čom sme jedineční, vedia o našich chybách. A rovnako poznajú aj svojich ďalších priateľov. Nepoznám lepší spôsob ako dať dokopy dvoch ľudí, ako cez ich spoločných priateľov. Už len tým, že máme spoločných priateľov, je tam predpoklad, že zdieľame nejaké spoločné hodnoty. A ten náš spoločný priateľ alebo priateľka, tým, že pozná oboch z nás, dokáže odhadnúť, či by sme k sebe pasovali alebo nie.

Ja síce nemám skúsenosť ako Havran, ale moja skúsenosť je v mnohom podobná. To, že si hľadám priateľku, vedia asi všetci moji priatelia. Veď o tom verejne píšem. Viedol som o tejto téme debaty aj s priateľkami (aj keď ich až tak veľa nemám) a nikdy žiadna neprišla s tým, že má super kamarátku, ktorá by sa ku mne hodila. Takže buď sú všetky jej kamarátky zadané alebo vydaté (nepravdepodobné), nepovažuje ma za vhodného pre inú jej kamarátku, zoznamovanie robiť nechce alebo nemá žiadne kamarátky.

Je zvláštne, že pár sto kilometrov severne to funguje aspoň trochu inak. Nedávno som mal rozhovor so svojím bratrancom, aj o vzťahoch a tak. Povedal mi, že dal jeho priateľke Lenke prečítať niektoré moje blogy a tá mi odkazuje, že „má pre mňa buchtu, keď k ním do Pelhřimova prídem.“ Najprv som si pomyslel: „Hm, buchtu? A prečo len jednu?“ Napadlo mi pečivo, nie priateľka. Pretože to bolo pre mňa také nepravdepodobné, až som to vylúčil. Ale ukázalo sa, že myslela jej kamarátku a vraj by sme si mohli rozumieť. Síce sa mi do Česka sťahovať nechce, ale rád s ňou pokecám, keď tam budem. Otázka znie: Prečo je nejaká Češka ochotná sama od seba mi dohodiť jej kamarátku, pričom ma nikdy ani nestretla? A u nás sa izolujeme?

Ako dôsledok tejto izolácie ľudia vyhľadávajú zoznamky a skúšajú tiež rôznych zoznamovacích koučov. Myslím si však, že je to skôr náplasť na problém, ktorý trápi našu spoločnosť. Keby sme si navzájom pomáhali, svet by bol krajší. Asi sme na to ešte nedozreli, ale začať môžeme aj dnes. Meňme seba a naše okolie. Budujme taký svet, aký ho chceme mať. A časom sa možno začne naša spoločnosť meniť aj vo veľkom.

[//]: # (Used references)
[initial-d]: https://www.imdb.com/title/tt0439630/
