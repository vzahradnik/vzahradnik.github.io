---
title: Startup School 2020 — Späť k vymýšľaniu nápadov
excerpt: Prvý týždeň YC Startup School pre mňa znamenal obrovskú zmenu. Môj pôvodný nápad musím úplne premyslieť alebo rýchlo zlyhať!
author: Vladimír Záhradník
date: 2020-01-30
categories: startup mvp feedback entrepreneur niche
hero: ./images/hero.jpg
lang: sk_SK
comments: true
secret: true
---
Dvadsiateho januára 2020 sa začalo nové kolo YC [Startup School][startup-school]. Načasovanie bolo dokonalé — práve pracujem na svojom nápade a vítam akékoľvek podnikateľské rady. Keby nebolo Startup School, asi by som práve čítal nejaké knihy na túto tému. Ale absolvovať kurz je lepšie — musím plniť týždenné ciele, ktoré ma posúvajú vpred. Neoddeliteľnou súčasťou kurzu sú týždenné skupinové sedenia s ďalšími zakladateľmi. Už som sa zúčastnil môjho prvého stretnutia a na moje počudovanie som bol určený za moderátora tohto hodinového hovoru. Bola to skvelá príležitosť precvičiť si moje zručnosti z Toastmasters a získať iný pohľad na moje problémy, ako aj problémy ostatných. Už teraz sa teším na najbližšie stretnutie.

Pred tým, ako začala Startup School, som plánoval pracovať na mojom [minimálne životaschopnom produkte (MVP)][mvp] na čiastočný úväzok počas celého roka 2020. Už po prvom týždni som však zmenil termín na dvanásť týždňov. Mohli by ste si pomyslieť, že dvanásť týždňov nie je dosť na vytvorenie produktu. Avšak, ak lepšie pochopíte, čo je to MVP, zistíte, že sa to dá spraviť.

## Startup — tá najťažšia hra, akú poznám
Ako mnohí moji rovesníci, aj ja som hral počítačové hry. Avšak na rozdiel od nich som z toho vyrástol. Dodnes občas hrám retro hry alebo ich remastre. Sága Monkey Island a séria Broken Sword sú moje obľúbené. Uvedomil som si, že hranie hier je zaujímavé a cítite sa pri hraní dobre, ale tieto pocity neskôr odídu. Taktiež vaše úspechy v hre neznamenajú takmer nič v reálnom svete. Je to len jedna z vecí, ktorú môžete zdieľať na sociálnych sieťach, nič viac. Dajme teraz bokom profesionálnych hráčov hier a streamerov, patria medzi menšinu.

> Byť podnikateľom je ako hrať tú najťažšiu počítačovú hru všetkých čias. Nikdy neskončí a úroveň, akú dosiahnete, je úplne vo vašich rukách.

Svoje podnikanie beriem ako hru. Nikdy ma nenapadlo lepšie prirovnanie. Hrám za „seba“ a snažím sa vybudovať niečo užitočné z ničoho — bez finančných zdrojov, s nedostatkom skúseností a v prostredí s veľkou konkurenciou. Ak zlyhám, budem analyzovať, čo sa stalo, a pokúsim sa, aby to nabudúce bolo lepšie. A áno, vždy bude to „nabudúce.“ Je to niečo, čo majú ľudia ako ja spoločné. Snažia sa znovu a znovu, bez ohľadu na okolnosti. A ja mám rád priateľov s týmito vlastnosťami.

## Comenio — postavme si vlastnú Courseru
Aj keď som netušil, čo bude môj ďalší produkt, rozhodne som vedel, že [sústrediť sa na niche trh je kľúčové][focus-on-niche]. A kým som hľadal nápad na môj ďalší projekt, rozhodol som sa budovať moju profesionálnu sieť kontaktov.

Zhruba pred rokom som začal blogovať a po prvýkrát som začal zvažovať YouTube. Keďže som nemal žiadne skúsenosti s tvorbou videa, resp. tvorbou obsahu ako takého, prehľadal som neskutočné množstvo YouTube kanálov, aby som získal viac informácií k tejto téme. A našiel som [Think Media][think-media]. Je to kanál, ktorý pomáha začínajúcim tvorcom obsahu v ich skromných začiatkoch. Ako som čoskoro zistil, jeho zakladateľ, Sean Cannel, je spoluautorom knihy s názvom [YouTube Secrets][yt-secrets], ktorá je v danej kategórii bestsellerom na Amazone. Vôbec som vtedy netušil, že Sean pre mňa otvorí úplne novú cestu. Registroval som sa v jeho mailing liste a keď ponúkol bezplatný webinár, rozhodol som sa ho zúčastniť.

Sean zámerne svoj webinár nenahrával. Namiesto toho sa snažil, aby všetci účastníci boli sústredení tým, že si museli písať poznámky. Za jednu hodinu nám povedal prekvapujúce fakty zo zákulisia o jeho úspechu. Ako sa ukázalo, príjem z YouTubeu tvorí iba zlomok toho, čo zarába. Väčšina jeho príjmu pochádza z digitálnych kurzov a workshopov. Podľa neho je každý schopný vytvoriť produkt, ktorý dokáže predať. Každý má unikátny príbeh alebo zručnosť, z ktorých vie vybudovať bočný príjem.

> Comenio — Umožníme vám vybudovať si vašu vlastnú stránku pripomínajúcu Courseru a predávať vaše kurzy prostredníctvom vašej webstránky.

Už som kedysi uvažoval o tom spraviť digitálny kurz pre [Udemy][udemy]. Mám hlboké technické znalosti z mnohých softvérových oblastí a som si istý, že pre moje kurzy existujú zákazníci. Avšak, Udemy pre mňa nebolo z dvoch dôvodov:
- Pokiaľ používateľ nájde váš kurz prostredníctvom reklamy na Udemy, Udemy si nechá polovicu vášho zisku
- Pokiaľ máte vaše kurzy na veľkom trhovisku ako je Udemy, skutočnosť, že používateľ nájde potenciálne niekoľko kurzov ako je ten váš, drží cenu dole. Pokiaľ by sa váš kurz predával za 100 € a váš konkurent so slušnými hodnoteniami bude ten svoj predávať za 50 €, stavím sa, že väčšina používateľov zaplatí jemu. V konečnom dôsledku, mnohí inštruktori sú v zisku, avšak malom. A pokiaľ je váš kurz úzko špecializovaný, neprilákate veľa študentov a váš zisk nepokryje váš záväzok a čas.

<div className="Image__Large">
  <img src="./images/video.jpg" alt="Tvorba obsahu" />
  <figcaption>Zdroj: StockSnap, Pixabay</figcaption>
</div>

Sean avšak navrhol niečo iné — vytvoriť kurz na vašej webstránke a sám si robiť marketing. To všetko bez prostredníka ako Udemy. Musíte sa viac snažiť, ale zisk a potenciálne zárobky sú rádovo vyššie. Napríklad, jeho kurz o vybudovaní úspešného YouTube kanálu stojí asi 650 € a predsa ho úspešne predáva. Dokonca aj ja som si ho kúpil. Napriek tomu, že je to pre mňa veľa peňazí. Viete si predstaviť, že predávate 650-eurový kurz na Udemy? Stavím sa, že by ho tam nikto nekúpil!

Jeho webinár mi poskytol cenné postrehy a musel som spracovať veľa nových informácií. Ako som tak premýšľal o vytvorení môjho prvého kurzu na svojej webstránke, zrazu mi to docvaklo — potrebujem platformu na poskytovanie obsahu. Potrebujem platformu, ktorá je pred používateľom skrytá, ktorá bude sprístupňovať študentom všetky jeho kurzy, bude inštruktorovi poskytovať analytiku o jeho študentoch, integrovať platobné brány a umožní hosting jednoduchej webstránky na vlastnej doméne.

## Čo je to MVP?
Vždy som si myslel, že minimálne životaschopný produkt je niečo s obmedzenou funkčnosťou, ale inak je to plne funkčný produkt. Keď som videl ostatné e-learningové platformy, boli kilometre predo mnou. Ako môže niekto platiť za produkt, ktorý je nedorobený a chýba mu funkčnosť? Ako sa ukázalo, nie som jediný s takýmito myšlienkami.

Mal som v pláne použiť [Open edX][open-edx] platformu, izolovať prostredie pre rôznych inštruktorov a nastaviť beh na vlastnej doméne. Avšak len táto úloha by trvala mesiace práce. Musíte riešiť infraštruktúru, automatizáciu, dokonca upraviť zdrojový kód pre vaše potreby.

<div class="Image__Medium">
  <YouTube videoId="1hHMwLxN6EM" />
</div>

Podľa generálneho riaditeľa a partnera Y Combinator, Michaela Seibela, MVP by mal mať extrémne obmedzenú funkčnosť a mali by ste ho spustiť do niekoľkých týždňov. Pokiaľ vyriešite problém, ktorý trápi ľudí natoľko, že oni sami sa snažia prísť s nejakými riešeniami, títo ľudia budú používať váš produkt bez ohľadu na to, koľko chýb obsahuje. A radi vám za to zaplatia! Pamätajte, snažíte sa im ušetriť hodiny práce.

Takže tu je odpoveď na môj problém. Našiel som problém, ktorý ešte nie je vyriešený, takže mi ľudia zaplatia za produkt v ranom štádiu? Odpoveď je nie. Keď som robil prieskum trhu, našiel som tri spoločnosti, ktoré už robia niečo veľmi podobné — jedna z nich robí takmer presne to, čo som chcel robiť ja.

## Mali by ste pokračovať v riešení problému, ktorý už je vyriešený?
Môj názor je taký, že ak už niekto vyriešil problém, je lepšie spraviť pivot alebo nájsť si úplne iný problém. Predstavte si to takto: Má váš produkt niečo, čo vaša konkurencia nedokáže poskytnúť? Ak áno, môžete pokračovať a snažiť sa získať čo najviac spätnej väzby od používateľov. Pokiaľ nedokážete ponúknuť nič navyše oproti tomu, čo už je na trhu, radšej skončite a zlyhajte rýchlo!

> Spraviť pivot alebo rýchlo zlyhať!

Viem, že niche trh online digitálnych kurzov rýchlo rastie a že tam je potenciál. Avšak bez toho, aby som bol jedinečný, budem mať problémy získať zákazníkov, hlavne v časoch, keď je moja platforma nezrelá. Potenciálni investori to tiež uvidia, zaistenie finančných zdrojov bude zložitejšie. Je veľká pravdepodobnosť, že budete rásť pomaly alebo dokonca stagnovať. Keď to zhrniem, nebudujete rýchlo rastúci startup, ale podnik s neistou budúcnosťou — a také niečo ja v pláne nemám. Nevyriešené problémy sú všade, len treba hľadať!

## Funguje kopírovanie konkurencie?
V istých prípadoch som to videl fungovať v segmente e-commerce. Spoločnosť distribuuje fyzické produkty na konkrétne trhy v Európe a vy sa rozhodnete spraviť to isté na iných trhoch. Keďže ľudia kupujú hmotné veci, je šanca vybudovať udržateľný biznis. Pri online službách je to iné. Pokiaľ je vašim konkurentom firma založená v USA, svoje služby poskytuje globálne! Nedostatočná lokalizácia môže predstavovať problém, ale verím, že ovplyvní iba malé percento zákazníkov. Teoreticky by ste mohli skúsiť poskytovať lokalizovanú platformu pre malé trhy, ale bude to nákladné a pravdepodobne nárast zákazníkov bude malý.

## Moje ďalšie kroky
V tejto chvíli som na križovatke. Dal som si termín dvanásť týždňov na prieskum trhu, zozbieranie dát a získanie poznatkov od používateľov. Cieľom je zistiť, či tvorcovia obsahu stále riešia nejaké problémy v súvislosti s poskytovaním digitálnych kurzov a aké vážne tieto problémy sú. Na konci buď nasmerujem podnik novým smerom alebo úplne opustím tento nápad a nájdem si namiesto neho nový.

Ak by som sa mal pri tomto projekte naučiť len jednu vec, bude to rozprávanie sa so zákazníkmi a získavanie užitočnej spätnej väzby. Pokiaľ sa naučím robiť len to, tento projekt budem považovať za úspech, pretože skúsenosti budem využívať pri všetkých mojich nasledujúcich podnikateľských aktivitách.

[//]: # (Used references)
[startup-school]: https://www.startupschool.org/
[mvp]: https://en.wikipedia.org/wiki/Minimum_viable_product
[focus-on-niche]: https://www.zahradnik.io/uspesny-startup-zamerajte-sa-na-niche-trh!
[think-media]: https://www.youtube.com/user/THiNKmediaTV
[yt-secrets]: https://www.amazon.com/YouTube-Secrets-Ultimate-Following-Influencer-ebook/dp/B07GL48G7L/
[udemy]: https://www.udemy.com/
[open-edx]: https://open.edx.org/