---
title: Rozlúčkový list
excerpt: List pre mojich kolegov z GlobalLogicu.
author: Vladimír Záhradník
date: 2018-12-21
categories: goodbye-letter globallogic
hero: ./images/letter.jpg
lang: sk_SK
secret: true
---

*Rozlúčkové listy majú vo firmách dlhú tradíciu. Väčšinou v posledný deň zamestnania napíšete stručný email, kde poďakujete za príjemný čas strávený vo firme a necháte na seba kontakt, keby sa s vami chcel nejaký bývalý kolega spojiť. Takýto list ľudia často posielajú na celú firmu.*

*Keď som odchádzal z GlobalLogicu v decembri 2018, tiež som chcel napísať rozlúčkový list. Ale posielať ho na celú firmu, aj ľuďom, ktorých som pomaly nevidel, mi prišlo príliš neosobné. Spravil som to inak. Napísal som list, v ktorom som narážal aj na veci, ktoré pochopí len môj tím. Bol tak oveľa viac osobný a dúfal som, že ich aj rozosmejem. Pri posielaní tohto listu som si vybral konkrétnych ľudí, jednotlivcov. Každého som pridával zvlášť. Vedel som tak presne, že to budú čítať len tí, na ktorých mi záleží.*

*Tento list bol prijatý veľmi dobre. Všetkých pozitívne prekvapil a hovorilo sa o ňom niekoľko dní. Moja rozlúčka sa preto vydarila tak, ako som si to predstavoval.*

*Nižšie ho prikladám tak, ako bol napísaný. Viem, že nie všetko pochopíte, pretože ste tam so mnou vtedy nepracovali, no aspoň budete mať predstavu, ako som sa lúčil ja.*

TL; DR; Moje kontaktné informácie sú dole.

Ahojte,
ako už mnohí viete, dnes je môj posledný deň v GlobalLogicu, končím po takmer troch rokoch. Zároveň je dnešný deň zaujímavý aj tým, že je zimný slnovrat a vonku je ozajstný sneh.

Som rád, že som nakoniec napriek pôvodnému plánu skončiť už 7.12. ešte ostal. Zažil som vodičskú príhodu Jana Hricka, ktorú mu budete pripomínať po mnoho rokov, podobne ako mne môj beh na horskej cyklistickej dráhe. K tomu len toľko, že som bol triezvy a spravil by som to zas :)

Po takmer ôsmich rokoch ako zamestnanec som sa rozhodol vyskúšať aj druhú stranu mince. Nech už to dopadne ako chce. Urobím však všetko preto, aby som uspel tak, ako doteraz vždy. Moje prvé mesiace už mám naplánované, na dlhšie obdobie mám niekoľko vízií. Uvidím, akou cestou sa nakoniec vydám. A ak by mi to predsa len nevyšlo, tak to budem brať ako moje najdlhšie Veľké prázdniny v živote.

Pracovať budem hlavne v Prešove, ale z Košíc sa úplne nestiahnem. Na to tu mám príliš veľa aktivít. Pravdepodobne ma stretnete na meetupoch organizovaných Danom Kuchtom, tiež na EastcodeSessions a všelikde inde, kde bude zaujímavý hosť. V neposlednom rade ma budete môcť stretnúť aj v mojom rečníckom klube. Ako ukázal môj improvizovaný prejav v utorok, ešte sa mám v čom zlepšovať...

GlobalLogic a hlavne Kestra boli pre mňa hlavne o kolektíve. Aj keď sa vám to nemusí zdať, bude mi atmosféra nášho labu chýbať. Pokiaľ budem občas chýbať aj ja vám, budete mať možnosť občas so mnou zájsť na obed. Jano Haláček vám rád povie, keď to bude aktuálne. Rád prídem aj na teambuildingy, ak ma Karči pozve. Neopijete ma síce, ale skúšať to môžete. A ktovie, možno sa s vami stretnem aj v labe, keď ma nejaká dobrá duša pustí dnu.

Ak ste to dočítali až sem, prajem vám príjemné a pokojné sviatky a málo nadčasov. Držte sa!

Vďaka,<br />
Vlado

Môj kontakt:<br/>
Viacerým som spomínal, že mám e-vizitku. Tie papierové zatiaľ ešte nie :)<br />
Nájdete ma na:<br />
https://vladimir-zahradnik.mojeid.cz/

Postarám sa, aby tieto údaje boli vždy aktuálne.

Ak preferujete e-mail, tu je zoznam adries podľa priority použitia:<br />
`vladimir.zahradnik@ {protonmail.com | gmail.com | outlook.sk }`
